{"link": "http://hdl.handle.net/10138/181401", "subject": "k\u00e4ytt\u00f6liittym\u00e4', 'immersiivinen teatteri', 'YM P\u00c4 RI -esitys', 'Oikea Terveyskeskus -esitys', 'kutsun kategoriat', 'osallistava teatteri', 'teatteritiede', 'Theatre Research', 'teatervetenskap', 'k\u00e4ytt\u00f6liittym\u00e4', 'immersiivinen teatteri', 'YM P\u00c4 RI -esitys', 'Oikea Terveyskeskus -esitys', 'kutsun kategoriat', 'osallistava teatteri", "wordcount": 0, "major": "teatteritiede", "abstract": "Pro gradu -tutkielmassani tutkimuksen kohteena on kaksi immersiivist\u00e4 esityst\u00e4: YM P\u00c4 RI -lastenteatteriesitys (ensi-ilta 14.12.2015) ja aikuisille suunnattu Oikea Terveyskeskus (ensi-ilta 12.8.2016). Immersiivisell\u00e4 esityksell\u00e4 tarkoitetaan moniaistista kokemusta. Katsoja upotetaan esityksen maailmaan. Tutkin, mitk\u00e4 elementit vaikuttavat yleis\u00f6n osallistumiseen. Lis\u00e4ksi pohdin, voisiko elementtej\u00e4 kutsua esityksen k\u00e4ytt\u00f6liittym\u00e4ksi ja voisiko k\u00e4site soveltua esitystutkimuksen k\u00e4ytt\u00f6\u00f6n.\\n\\nK\u00e4ytt\u00f6liittym\u00e4-k\u00e4site on lainattu teknologian maailmasta. Tarkastelen sit\u00e4 ty\u00f6ss\u00e4ni ohje- ja vihjejoukkona, joka m\u00e4\u00e4rittelee ihmisen liitosk\u00e4ytt\u00e4ytymisen suhteessa esitykseen. \\n\\nKokonaistutkimukseni rakentuu hermeneuttisesti, eli uutta tietoa tulkitaan aiemmin l\u00f6ydetyn avulla ja toisaalta uusi tieto muokkaa k\u00e4sityst\u00e4ni k\u00e4ytt\u00f6liittym\u00e4st\u00e4. YM P\u00c4 RI -esityksen esitysanalyysi rakentuu muun muassa tarkastelemalla Gareth Whiten m\u00e4\u00e4rittelemi\u00e4 osallistumisen kutsuja sek\u00e4 soveltamalla Patrice Pavisin strukturoidusta esitysanalyysimallista valikoidusti lainattuja kohtia, kuten skenografia, tila, yleis\u00f6, valaistus ja \u00e4\u00e4net. Ehdotan malliin uutta k\u00e4ytt\u00f6liittym\u00e4n kategoriaa. T\u00e4m\u00e4n ehdotuksen kautta tarkastelen Oikeaa Terveyskeskusta. Selvit\u00e4n, tarvitseeko m\u00e4\u00e4ritelm\u00e4ni t\u00e4ydennyst\u00e4. Josephine Machonin ja Adam Alstonin julkaisut immersiivisest\u00e4 teatterista tuovat taustaa tutkimukselleni.\\n\\nAineisto tutkimukseen on ker\u00e4tty YM P\u00c4 RI -esityksen osalta osallistuvalla havainnoinnilla harjoituskaudelta sek\u00e4 esityksist\u00e4 syksyn 2015 aikana. Lis\u00e4ksi olen haastatellut esityksen ohjaajia Jukka Heiskasta ja Fabian Nybergi\u00e4. Oikean Terveyskeskuksen p\u00e4\u00e4aineistona toimii 28 minuuttinen esitystallenne sek\u00e4 kolme radio-ohjelmaa, joissa keskustelemassa on esityksen ohjaaja Sami Haapala.\\n\\nTutkimuksessani k\u00e4y ilmi, ett\u00e4 sill\u00e4, tapahtuuko esitys lavastetuissa vai ymp\u00e4rist\u00f6nomaisissa tiloissa, on vaikutusta my\u00f6s k\u00e4ytt\u00f6liittym\u00e4n elementtien ominaisuuksiin. YM P\u00c4 RI -esityksess\u00e4 k\u00e4ytt\u00f6liittym\u00e4\u00e4n lukeutuivat muun muassa ennakkotiedot esityksest\u00e4, siirtym\u00e4 esitystilan ja arkitilan v\u00e4lill\u00e4 sek\u00e4 fasilitoiva hahmo, Pikkolo. My\u00f6s n\u00e4yttelij\u00e4nty\u00f6n laadulla ja skenografisilla ratkaisuilla oli vaikutusta k\u00e4ytt\u00f6liittym\u00e4\u00e4n. Oikean Terveyskeskuksen analyysin j\u00e4lkeen p\u00e4\u00e4dyn esitt\u00e4m\u00e4\u00e4n k\u00e4ytt\u00f6liittym\u00e4n jakamista kolmeen osaan: orientaatioon, esitystapahtumaan ja j\u00e4lkihoitoon. Orientaatioon liittyv\u00e4t ennakkotiedot ja -toimet ennen esityst\u00e4. Esitystapahtumaan lukeutuvat muun muassa siirtym\u00e4, fasilitoivia toimia esiintyj\u00e4n tai koneen toteuttamina sek\u00e4 mahdollisia skenografisia kutsuja riippuen esityksen dramaturgisesta muodosta. J\u00e4lkihoito k\u00e4sitt\u00e4\u00e4 materiaalin, jonka katsoja saa esitystapahtuman ollessa jo ohi.\\n\\nK\u00e4ytt\u00f6liittym\u00e4n k\u00e4site vaikuttaa mahdolliselta nime\u00e4m\u00e4\u00e4n t\u00e4t\u00e4 monipuolista vihje- ja ohjejoukkoa. Se vaatii kuitenkin lis\u00e4\u00e4 tutkimusta k\u00e4sitteen k\u00e4ytt\u00f6kelpoisuuden selvitt\u00e4miseksi esitystutkimukselle. Yksi mahdollisuus jatkotutkimuksille olisi laajempi yleis\u00f6kokemuksia osallistavista esityksist\u00e4 kartoittava tutkimus. Teoreettisempi l\u00e4hestymistapa olisi peilata erilaisia vastaanottoteorioita suhteessa k\u00e4ytt\u00f6liittym\u00e4n t\u00e4m\u00e4n hetkiseen m\u00e4\u00e4ritelm\u00e4\u00e4n.", "faculty": "humanistinen", "charcount": 0, "commonwords": [["esityksen", 8], ["ym", 5], ["p\u00e4", 5], ["ri", 5], ["k\u00e4ytt\u00f6liittym\u00e4n", 4], ["muassa", 3], ["muun", 3], ["rakentuu", 2], ["lis\u00e4ksi", 2], ["suhteessa", 2], ["esityst\u00e4", 2], ["ennakkotiedot", 2], ["esityksist\u00e4", 2], ["ensi-ilta", 2], ["osallistumiseen", 2], ["orientaatioon", 2], ["olisi", 2], ["siirtym\u00e4", 2], ["tarkastelen", 2], ["oikean", 2]], "keywords": "", "unit": "Humanistinen tiedekunta, Filosofian, historian, kulttuurin ja taiteiden tutkimuksen laitos', 'University of Helsinki, Faculty of Arts, Department of Philosophy, History, Culture and Art Studies', 'Helsingfors universitet, Humanistiska fakulteten, Institutionen f\u00f6r filosofi, historia, kultur- och konstforskning", "status": "master", "thesistype": "pro gradu -tutkielmat', \"master's thesis\", 'pro gradu-avhandlingar", "pagecount": 0, "title": "IMMERSIIVISEN ESITYKSEN K\u00c4YTT\u00d6LIITTYM\u00c4 - Tapaustutkimus 'uppouttavien' esitysten YM P\u00c4 RI ja Oikea Terveyskeskus osallistumiseen vaikuttavista elementeist\u00e4", "language": "", "author": "Lampinen, Meiju", "date": "2017", "distinctwords": 0}